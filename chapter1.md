---
description: Типові правила для прийняття рішень за допомогою loomio.org
---

# Типові правила

Loomio підтримує декілька варіантів голосувань. Одним з них є Пропозиція \([Proposal](https://www.loomio.school/beginner/decision_tools.html#proposal)\). Пропозиція використовується з метою пошуку колективної згоди.

Пропозиції застосовуються задля того, щоб вивести обговорення на конкретні результати, для розробки та прийняття політик, затвердження заявок, прийняття рішень з внеском від інших. За умови активної участі Пропозиція створює підґрунтя для спільних дій групи.

Щодо Пропозицій рішення в групі приймаються за наступними правилами:

* **кінцевий термін** голосування встановлюється його автором, але не менше ніж 3 доби;
* на початку голосування учасникам автоматично надсилається **повідомлення**; за день до закриття учасникам групи, що ще не проголосували, надсилається **нагадування**;
* у разі, якщо у голосуванні взяли участь менше ніж 20% учасників групи, рішення вважається не прийнятим через відсутність **кворуму**; ініціатор має право продовжити термін голосування аби зібрати кворум;
* **варіанти позиції** при голосуванні: згоден, утримався, проти, блокую \(пропозицію\);
* при голосуванні учасник може **пояснити свою позицію**; учасник що блокує пропозицію **має це зробити**;
* голосування є **відкритим** - учасники групи бачать проміжні підсумки, позиції окремих учасників та пояснення щодо позицій;
* до завершення терміну голосування учасники можуть **змінити свою позицію**;
* у разі досягнення кворуму рішення приймається **простою більшістю** від тих, хто взяв участь в голосуванні;
* у разі блокування голосування зупиняється до проведення **слухань** за участі учасника\(ів\), що заблокували пропозицію;
* результатом слухань є інша узгоджена пропозиція для голосування; попередня пропозиція **закривається**;
* у разі, якщо після слухань пропозицію не змінено, голосування відновлюється і рішення приймається **кваліфікованою більшістю** у 2/3 голосів від загальної кількості учасників групи;
* після завершення терміну голосування закривається **автоматично** й учасники групи отримують інформацію про його **результат**;
* після закриття голосування автор підводить його **підсумок**, повідомляючи учасників групи про те, що має відбуватись далі.

